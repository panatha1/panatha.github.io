---
layout: post
title: Ήταν άστοχος κι έχασε στο ντέρμπι
subtitle: Ο Παναθηναϊκός, αν και ανώτερος, ηττήθηκε 1-0 από την ΑΕΚ στο ΟΑΚΑ
cover-img: /assets/img/aek-pao1.jpg
thumbnail-img: /assets/img/aek-pao2.jpg
comments: true
---
Article from Pao.gr.
Ο Παναθηναϊκός δεν εκμεταλλεύτηκε τις τεράστιες ευκαιρίες που είχε στο ντέρμπι του ΟΑΚΑ και γνώρισε την ήττα με 1-0 από την ΑΕΚ για τη 12η αγωνιστική της Super League. Οι Πράσινοι
ήταν ανώτεροι στη μεγαλύτερη διάρκεια του ματς, είχαν μεγάλες φάσεις τις οποίες όμως δεν μετουσίωσαν σε γκολ και ουσιαστικά πλήρωσαν την αδράνεια που έδειξαν στο ξεκίνημα της αναμέτρησης.

Το Τριφύλλι που αδίκησε τον εαυτό του με αυτή την ήττα, έχασε έπειτα από τρία σερί νικηφόρα παιχνίδια κι απώλεσε την ευκαιρία για να βελτιώσει σημαντικά τη βαθμολογική θέση 
του. Γι’ ακόμη μια φορά εφέτος οι Πράσινοι δεν άξιζαν την ήττα αλλά δεν μπόρεσαν να την αποφύγουν όπως συνέβη και στα παιχνίδια με ΠΑΣ Γιάννινα, Άρη και Αστέρα Τρίπολης.

Η ΑΕΚ πέτυχε τον απόλυτο αιφνιδιασμό στο ματς καθώς μόλις στο 2’ βρήκε τον δρόμο προς τα δίχτυα. Ο Λιβάι Γκαρσία έκλεψε την μπάλα, πάσαρε στον Μάνταλο κι εκείνος με τη σειρά
του έστρωσε προς τον Μοχαμάντι, ο οποίος σέντραρε στην καρδιά της άμυνας του Παναθηναϊκού. Εκεί βρήκε κενό χώρο ο Σιμάνσκι, έμεινε αμαρκάριστος και με κεφαλιά άνοιξε το σκορ.

Η Ένωση προσπάθησε να σκοράρει και πάλι στο 8’ αλλά ο Μπρινιόλι αντέδρασε σωστά στο δυνατό μακρινό σουτ του Λιβάι Γκαρσία. Σταδιακά ο Παναθηναϊκός άρχισε να παίρνει μέτρα στο
γήπεδο, να κυκλοφορεί την μπάλα και να ελέγχει το παιχνίδι. Κατέγραψε την πρώτη του τελική στο 16’ με σουτ του Παλάσιος από πλάγια θέση, ενώ θα μπορούσε να σκοράρει στο 28’ όταν
και πάλι ο Αργεντινός δεν μπόρεσε να εκτελέσει από πλεονεκτική θέση μέσα στην περιοχή.

Στο 38’ ήταν η σειρά της ΑΕΚ για να πατήσει περιοχή αλλά ο Μπρινιόλι ήταν σε ετοιμότητα στο πλασέ του Αραούχο, ενώ το Τριφύλλι λίγο πριν από το φινάλε του ημιχρόνου είχε ένα
δυνατό σουτ του Αϊτόρ, το οποίο σταμάτησε ο Στάνκοβιτς.

Η ΑΕΚ προσπάθησε να αιφνιδιάσει εκ νέου τον Παναθηναϊκό στο ξεκίνημα του β’ ημίχρονου αλλά στο 46’ ο Αραούχο νικήθηκε απ’ τον Μπρινιόλι που αντέδρασε εξαιρετικά στο τετ α τετ.
Και στην εξέλιξη της φάσης οι Πράσινοι έχασαν τεράστια διπλή ευκαιρία για να σκοράρουν. Στο 47’, έπειτα από σέντρα του Κώτσιρα από δεξιά, ο Παλάσιος έπιασε το δυνατό σουτ στην 
κίνηση, η μπάλα ξέφυγε απ’ τα χέρια του Στάνκοβιτς και φάνηκε να περνάει τη γραμμή. Ωστόσο ο βοηθός, ο διαιτητής και στη συνέχεια το VAR δεν «είδαν» γκολ. Η φάση πάντως συνεχίστηκε αλλά ο Αϊτόρ ευρισκόμενος στο ενάμιση μέτρο μπροστά απ’ το τέρμα και με τους Στάνκοβιτς και Βράνιες στο έδαφος, έστειλε την μπάλα με το γόνατο στο οριζόντιο δοκάρι και άουτ!

Ο καλός ρυθμός στο παιχνίδι του Παναθηναϊκού συνεχίστηκε όπως και η πίεσή του για το γκολ. Μάλιστα στο 57’ ο Παλάσιος έχασε σπουδαία ευκαιρία για να ισοφαρίσει αλλά το σουτ που
έπιασε κατέληξε λίγο άουτ, ενώ είχε και την επιλογή του αμαρκάριστου Μακέντα εντός μικρής περιοχής.

Στο 70’ η ΑΕΚ έφτασε στην επίτευξη ενός γκολ με τον Τσούμπερ, όμως το τέρμα ορθώς ακυρώθηκε καθώς ο Αραούχο ήταν οφσάιντ στο ξεκίνημα της φάσης. Ο Παναθηναϊκός προσπάθησε να
γίνει πιο επιθετικός και πιο απειλητικός στο τελευταίο 20λεπτο του ματς, πίεσε με όλες τους τις δυνάμεις τους Κιτρινόμαυρους που έπαιξαν μαζική άμυνα για να κρατήσουν το
προβάδισμα, αλλά δεν έφτασε στο πολυπόθητο γκολ και γνώρισε την ήττα.

ΑΕΚ: Στάνκοβιτς, Μισελέν, Βράνιες, Μήτογλου, Μοχαμαντί, Σιμόες, Σιμάνσκι (65’ Σάκχοφ), Μάνταλος (84’ Λε Ταλέκ), Λιβάι Γκαρσία (65’ Τσούμπερ), Άμραμπατ, Αραούχο (93’ Χατζισαφί).

Παναθηναϊκός: Μπρινιόλι, Χουάνκαρ, Σάρλια, Βέλεθ, Κώτσιρας, Μαουρίσιο (72’ Χατζηγιοβάνης), Ρούμπεν , Βιγιαφάνιες (84’ Αλεξανδρόπουλος), Αϊτόρ (61’ Βιτάλ), Παλάσιος (72’ Καρλίτος), Μακέντα.
