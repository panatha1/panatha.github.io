---
layout: post
title: Καταιγιστικός Παναθηναϊκός!!
subtitle: Το Τριφύλλι ήταν επιβλητικό απέναντι στον Βόλο επικρατώντας με 5-1
cover-img: /assets/img/Pao-volos-1024x708.jpg
thumbnail-img: /assets/img/pao_volos.JPG
gh-badge: [star, fork, follow]
tags: [pao, win, goal]
comments: true
---
Article from Pao.gr 
Εκρηκτικός ήταν ο Παναθηναϊκός στην επιστροφή του στο «Απ. Νικολαΐδης». Οι Πράσινοι μετά τις δύο σερί ήττες από τον ΠΑΣ Γιάννινα και τον Άρη εκτός έδρας, έψαχνε μια αντίδραση κι ένα ξέσπασμα. Και το πέτυχε με τον πλέον εντυπωσιακό τρόπο επικρατώντας με 5-1 του Βόλου που είχε μόνο νίκες στις πρώτες τρεις αγωνιστικές. Το Τριφύλλι, που στην πρεμιέρα της Super League Interwetten στη Λεωφόρο, είχε νικήσει με 4-0 τον Απόλλωνα ήταν ξανά επιβλητικό, πέτυχε πέντε γκολ (τέσσερα στο ημίχρονο!) με σκόρερ τους Καρλίτος (2), Ιωαννίδη, Χατζηγιοβάνη και Βιτάλ κι έδειξε ότι τα αρνητικά αποτελέσματα σε Ιωάννινα και Θεσσαλονίκη ήταν μια κακή παρένθεση καθώς η ομάδα παρουσιάζει εμφανή πρόοδο και εξέλιξη σε όλους τους τομείς εντός γηπέδου.

Ο Παναθηναϊκός μπήκε στο ματς με στόχο να «πνίξει» τον αντίπαλο και το πέτυχε απ’ το ξεκίνημα. Μόλις στο 3′ ο Καρλίτος δεν παράτησε τη φάση, πίεσε ασφυκτικά τον Κλέιμαν, του έκλεψε την μπάλα και πλάσαρε για το 1-0 σε άδειο τέρμα.  Προτού κοπάσουν οι πανηγυρισμοί στη Λεωφόρο, ήρθε κι ένα δεύτερο γκολ που έφερε τους Πράσινους σε θέση ισχύος από πολύ νωρίς. Στο 4′ ο Χατζηγιοβάνης κουβάλησε την μπάλα για αρκετά μέτρα από τα δεξιά και σέντραρε στην καρδιά της περιοχής το Βόλου. Ο Ρομέρο απέτυχε να απομακρύνει και η μπάλα κατέληξε στον Ιωαννίδη, ο οποίος έκανε εξαιρετική ντρίμπλα στον Ρομέρο και εκτέλεσε με ιδανικό πλασέ για το 2-0.

Ο ξέφρενος ρυθμός του Παναθηναϊκού συνεχίστηκε καθώς οι Πράσινοι είχαν την ευκαιρία να σκοράρουν ξανά, τρεις φορές με τον Ιωαννίδη στο 18′, το 21′ και το 25′ αλλά και με τον Καρλίτος στο 25′. Στο μεσοδιάστημα ο Βόλος προσπάθησε να αντιδράσει έχοντας δύο καλές στιγμές με τον Φεράρι στο 15′ και τον Φερνάντες και τον Ροσέρο στο 26′.

Ο Παναθηναϊκός τελικά βρήκε στο 33′ το γκολ που άξιζε. Ο Καρλίτος έκανε θαυμάσια σέντρα με εξωτερικό φάλτσο και ο Χατζηγιοβάνης, ο οποίος κινήθηκε στην πλάτη της άμυνας του Βόλου, «τσίμπησε» την μπάλα και σκόραρε με εξαιρετικό τρόπο πετυχαίνοντας το 3-0. Οι Πράσινοι όμως είχαν στη… φαρέτρα τους κι ένα τέταρτο γκολ προτού κλείσει το ημίχρονο. Στο 44′ ο Καρλίτος πάτησε την αντίπαλη περιοχή κι έκανε ντρίμπλα στον Φεράρι, ο οποίος τον ανέτρεψε. Την εκτέλεση πέναλτι ανέλαβε ο Βιτάλ, ο οποίος ήταν εύστοχος στο 45’+1′ διαμορφώνοντας το εντυπωσιακό 4-0 στο φινάλε του ημιχρόνου.

Το δεύτερο ημίχρονο άρχισε με τον Παναθηναϊκό να παίζει σε πιο χαμηλό τέμπο κάνοντας διαχείριση του ισχυρού προβαδίσματος που είχε αποκτήσει. Ο Βόλος, που έκανε δυο αλλαγές στην ανάπαυλα, προσπάθησε να αντιδράσει και βρήκε ένα γκολ στο 58′. Έπειτα από εκτέλεση φάουλ του Μπαριέντος, ο Γκουλέν πήρε την κεφαλιά μειώνοντας σε 4-1. Όμως το Τριφύλλι απάντησε με ένα πέμπτο γκολ. Ο Βιτάλ εκτέλεσε το φάουλ, ο Βέλεθ πήρε την κεφαλιά και ουσιαστικά έβγαλε την ασίστ για τον Καρλίτος, ο οποίος ακολούθησε τη φάση, βρέθηκε στην κατάλληλη θέση κι έσπρωξε την μπάλα στα δίχτυα σκοράροντας για δεύτερη φορά στο ματς (και τέταρτη στο πρωτάθλημα) για το τελικό 5-1.

Παναθηναϊκός: Διούδης, Κώτσιρας, Χουάνκαρ, Βέλεθ (76′ Σάρλια), Πούγγουρας, Ρούμπεν, Αλεξανδρόπουλος (76′ Μαουρίσιο), Χατζηγιοβάνης (63′ Παλάσιος), Βιτάλ, Καρλίτος (70′ Λούντκβιστ), Ιωαννίδης (70′ Μακέντα).

Βόλος: Κλέιμαν, Τσοκάνης, Πουρίτα, Φαν Βέερτ (74′ Τερεζίου), Φερνάντες (74′ Βοϊτκόβσκι), Ρεγκατέν (74′ Σοάρες), Φεράρι, Ρομέρο (46′ Γκουλέν), Γκρίλο, Ροσέρο (46′ Μπαριέντος), Μπαρτόλο.
