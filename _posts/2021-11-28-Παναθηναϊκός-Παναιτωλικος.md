---
layout: post
title: Κυρίαρχος στη Λεωφόρο με υπογραφή Μακέντα
subtitle: Ο Παναθηναϊκός επικράτησε 2-0 του Παναιτωλικού - Δεύτερη σερί νίκη
cover-img: /assets/img/pao-pan1.jpg
thumbnail-img: /assets/img/pao-pan2.jpg
tags: [Παναιτωλικος, Παο]
comments: true
---
Ο Παναθηναϊκός επέστρεψε στις επιτυχίες στη Λεωφόρο και πανηγύρισε τη δεύτερη συνεχόμενη νίκη του στη Super League Interwetten. Οι Πράσινοι ήταν κατά διαστήματα εκρηκτικοί απέναντι 
στον Παναιτωλικό, τον οποίο κέρδισαν 2-0 με σκόρερ και πρωταγωνιστή τον Φεντερίκο Μακέντα, ο οποίος πέτυχε και τα δύο γκολ.

Το Τριφύλλι, μετά την επικράτηση και τη σημαντική νίκη στη Λαμία, πραγματοποίησε ακόμη μια θετική εμφάνιση, έπαιξε καλό ποδόσφαιρο, κυριάρχησε στο γήπεδο, δημιούργησε πολλές 
και καλές ευκαιρίες και έφτασε σε μια δίκαιη και άνετη νίκη. Παράλληλα, βελτίωσε τη θέση του και στη βαθμολογία καθώς βρίσκεται πλέον εντός της πρώτης πεντάδας.

Ο Παναθηναϊκός έδειξε εξαρχής διάθεση στο ματς για να πάρει τον έλεγχο και πιέσει τον Παναιτωλικό. Παρ’ όλα αυτά, η ομάδα του Αγρινίου απείλησε για πρώτη φορά στο 15’ όταν 
ο Αποστολάκης έκανε ωραία ατομική προσπάθεια, απέφυγε Σάρλια και Χουάνκαρ, πάσαρε προς τον Καρέλη. Ο πρώην άσος του Τριφυλλιού σούταρε με δύναμη αλλά ο Μπρινιόλι ήταν σε 
ετοιμότητα και απέκρουσε εντυπωσιακά σε κόρνερ.

Ακολούθησε ένα εκρηκτικό δεκάλεπτο των Πρασίνων που αρχικά απείλησαν με κεφαλιά του Μακέντα στο 22’ έπειτα από ωραία εναλλαγή της μπάλας των Μακέντα, Αϊτόρ και Αλεξανδρόπουλου.
Ο Έλληνας χαφ κουβάλησε μπάλα, πάσαρε στον Κώτσιρα, ο οποίος σέντραρε, αλλά ο Μελίσσας απέτρεψε το γκολ με εντυπωσιακή επέμβαση

Οι Πράσινοι απείλησαν ξανά στο 28’ με τον Αϊτόρ να βγαίνει στην πλάτη της άμυνας του Παναιτωλικού, έπειτα από εκπληκτική ψηλοκρεμαστή πάσα του Βιγιαφάνιες, αλλά ο Μελίσσας 
αντέδρασε και πάλι σωστά στο τετ α τετ αποτρέποντας το γκολ.

Ο γκολκίπερ του Παναιτωλικού ήταν και πάλι σε ετοιμότητα αποτρέποντας ακόμη ένα γκολ στο 29’ οπότε απέκρουσε το σουτ του Κώτσιρα μέσα απ’ την περιοχή, κι αφού είχε προηγηθεί 
εκπληκτική συνεργασία των Βιτάλ και Χουάνκαρ απ’ την αριστερή πτέρυγα.

Στο 49′ ο Βιγιαφάνιες έβγαλε τρομερή μακρινή μπαλιά προς τον Αϊτόρ κι ο Χουχούμης στην προσπάθειά του να απομακρύνει την μπάλα κλώτσησε και «γκρέμισε τον Ισπανό μεσοεπιθετικό
των Πρασίνων εντός περιοχής. Ο διαιτητής καταλόγισε το εμφανέστατο πέναλτι με καθυστέρηση τριών λεπτών κι έπειτα από παρέμβαση του VAR. O Μακέντα ανέλαβε την εκτέλεση κι έγραψε 
το 1-0 στο 53’.

Το πρώτο γκολ «άνοιξε την όρεξη» των Πρασίνων που κυνήγησαν και βρήκαν ένα δεύτερο γκολ στο 66’. Ο Μαουρίσιο πίεσε τον Χουχούμη, ο οποίος γλίστρησε κι έχασε την μπάλα. 
Ο Βραζιλιάνος χαφ του Παναθηναϊκού πάτησε περιοχή, τράβηξε πάνω του την άμυνα του Παναιτωλικού και την κατάλληλη στιγμή πάσαρε προς τον αμαρκάριστο Μακέντα, ο οποίος σκόραρε 
για δεύτερη φορά στο παιχνίδι (2-0).

Το δεύτερο γκολ έδωσε τη δυνατότητα στον Ιβάν Γιοβάνοβιτς να κάνει διαχείριση ενόψει του πρώτου αγώνα για το Κύπελλο με τον Βόλο την ερχόμενη Τετάρτη και του κυριακάτικου 
ντέρμπι με την ΑΕΚ στο ΟΑΚΑ για το πρωτάθλημα.

Ο Παναθηναϊκός πάντως θα μπορούσε να έχει πετύχει ακόμη ένα γκολ στο 72’ με τον Μακέντα, ο οποίος αντί να σουτάρει προτίμησε να πασάρει προς τον Αϊτόρ και στο 91’ με τον
Παλάσιος, ο οποίος έπειτα από ατομική ενέργεια σούταρε άουτ.

Παναθηναϊκός: Μπρινιόλι, Κώτσιρας, Σάρλια, Βέλεθ, Χουάνκαρ, Αλεξανδρόπουλος, Μαουρίσιο (75′ Μπουζούκης), Αϊτόρ (75′ Χατζηγιοβάνης), Βιγιαφάνιες, Βιτάλ (67′ Παλάσιος), 
Μακέντα (81′ Χατζηθεοδωρίδης).

Παναιτωλικός: Μελίσσας, Αποστολάκης, Κορνέλιους, Χουχούμης (78′ Μπελεβώνης), Αντούνες, Φλόρες, Τσιγγάρας, Μόρσει (61′ Μεντόσα), Ντουάρτε (77′ Λούι), Μπαρμπόσα, Καρέλης 
(58′ Βέργος).
