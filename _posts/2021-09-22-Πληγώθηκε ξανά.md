---
layout: post
title: Πληγώθηκε ξανά
subtitle: Ο Παναθηναϊκός ηττήθηκε με 1-0 απ' τον Άρη στο «Κλ. Βικελίδης»
cover-img: /assets/img/aris-pao-1-0.jpg
thumbnail-img: /assets/img/aris-pao-0922.jpg
gh-badge: [star, fork, follow]
tags: [pao, win, goal, pas]
comments: true
---
Article from Pao.gr 

Τη δεύτερη συνεχόμενη ήττα του στο πρωτάθλημα Super League Interwetten γνώρισε ο Παναθηναϊκός στο πλαίσιο της 3ης αγωνιστικής. Οι Πράσινοι ηττήθηκαν με 1-0 από τον Άρη, όπως συνέβη και το περασμένο Σάββατο στα Ιωάννινα με τον ΠΑΣ. Δέχθηκαν ένα γκολ νωρίς στο παιχνίδι και δεν βρήκαν απάντηση παρά τις ευκαιρίες που δημιούργησαν.

Οι Κίτρινοι άνοιξαν το σκορ στην πρώτη καλή φάση του αγώνα και κατόρθωσαν να κρατήσουν μέχρι τέλους το μηδέν στην άμυνα πανηγυρίζοντας μια σημαντική νίκη, την πρώτη τους στο πρωτάθλημα. Στο 10’ ο Μπερτόλιο δέχθηκε την πάσα του Καμαρά, ο οποίος έκανε κίνηση στην περιοχή. Ο Αργεντινός ξεμαρκαρίστηκε, κουβάλησε την μπάλα και πάσαρε ξανά προς τον Καμαρά, ο οποίος πλάσαρε σε άδειο τέρμα για το 1-0.

Ο Παναθηναϊκός ανέβασε την απόδοσή του μετά το εικοσάλεπτο και απείλησε δύο φορές σε ένα δίλεπτο. Στο 23’ ο Χατζηγιοβάνης σέντραρε στην καρδιά της άμυνας του Άρη, ο Ιωαννίδης ξεμαρκαρίστηκε απ’ τους αντιπάλους του αλλά το πλασέ που επιχείρησε απ’ το ύψος της μικρής περιοχής κατέληξε ελάχιστα άουτ, ενώ στο 24’ και πάλι ο Ιωαννίδης, κυριάρχησε στον αέρα, έπειτα από εκτέλεση φάουλ του Ρούμπεν, πήρε την κεφαλιά απ’ τον Φαμπιάνο αλλά ο Κουέστα απογειώθηκε και απέκρουσε σε κόρνερ.

Το Τριφύλλι προσπάθησε να απειλήσει και στο φινάλε του ημιχρόνου, οπότε στο 44’ ο Κουέστα πρόλαβε τον Χατζηγιοβάνη, τον οποίο «γκρέμισε» μέσα στην περιοχή, ενώ στη συνέχεια της φάσης ο Βιτάλ επιχείρησε να σκοράρει με ψηλοκρεμαστό σουτ αλλά η μπάλα κατέληξε στην αγκαλιά του Ισπανού τερματοφύλακα.

Στο ξεκίνημα του β’ ημιχρόνου ο Άρης θέλησε να αιφνιδιάσει τον Παναθηναϊκό αλλά το μακρινό σουτ του Μαντσίνι πέρασε ελάχιστα άουτ απ’ το αριστερό δοκάρι του Διούδη. Όσο περνούσε ο χρόνος ο Παναθηναϊκός γινόταν πιο πιεστικός και περισσότερο απειλητικός. Στο 61’ ο Ιβάν Γιοβάνοβιτς έριξε στο ματς τον Μαουρίσιο και τον Παλάσιος και οι Πράσινοι ανέβασαν την απόδοσή τους απειλώντας τρεις φορές για να σκοράρουν στο διάστημα 69’-76’. Σε όλες τις φάσεις πρωταγωνίστησε ο Ιωαννίδης, ο οποίος αρχικά στο 69’ πίεσε τον Μπράμπετς, έκλεψε την μπάλα, επιχείρησε να πλασάρει αλλά ο Κουέστα απομάκρυνε ενστικτωδώς με τα πόδια. Στο 73’ ο φορ του Παναθηναϊκού προσπάθησε να σκοράρει με δυνατό σουτ αλλά η μπάλα κόντραρε στα σώματα, ενώ στο 76’ απείλησε και πάλι με κεφαλιά που απέκρουσε ο Κουέστα.

Άρης: Κουέστα, Σούντγκρεν, Φαμπιάνο, Μπράμπετς, Γκάνεα, Τζέγκο, Σάσα (90’ Ματίγια), Μπρούνο Γκάμα (71’ Ματέο Γκαρσία), Μπερτόλιο (46’ Εντιαγέ), Μαντσίνι (82’ Ιτούρμπε), Καμαρά.

Παναθηναϊκός: Διουδης, Κώτσιρας, Πούγγουρας (86’ Λούντκβιστ), Βέλεθ, Χουάνκαρ, Αλεξανδρόπουλος (61’ Μαουρίσιο), Ρούμπεν, Βιγιαφάνιες (61’ Παλάσιος), Βιτάλ, Χατζηγιοβάνης (71’ Καρλίτος), Ιωαννίδης (86’ Μακέντα).
