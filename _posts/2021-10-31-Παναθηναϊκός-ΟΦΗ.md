---
layout: post
title: Κόλλησε στο μηδέν!
subtitle: Ο Παναθηναϊκός έμεινε στο 0-0 με τον ΟΦΗ
cover-img: /assets/img/παο-οφη.jpg
thumbnail-img: /assets/img/παο-οφη1.jpg
tags: [pao,ionikos]
comments: true
---
Article from Pao.gr.
Ο Παναθηναϊκός κόλλησε στο μηδέν απέναντι στον ΟΦΗ για την 8η αγωνιστική της Super League Interwetten και για πρώτη φορά στη διάρκεια της τρέχουσας σεζόν έχασε βαθμούς 
στο Απ. Νικολαΐδης. Μετά τις εντυπωσιακές εντός έδρας παραστάσεις με Απόλλωνα (4-0), Βόλο (5-1) και Ιωνικό (4-1) οι Πράσινοι δεν μπόρεσαν να σκοράρουν απέναντι στην ομάδα
του Ηρακλείου και περιορίστηκαν σε μια λευκή ισοπαλία (0-0).

Ο Παναθηναϊκός, όπως έχει συμβεί σε όλα τα εφετινά εντός έδρας παιχνίδια, μπήκε δυνατά στο γήπεδο και μόλις στο 8’ δημιούργησε προϋποθέσεις για γκολ. Ο Καρλίτος έκανε
ωραία ατομική προσπάθεια από τα αριστερά, «έσκαψε» παράλληλα προς την μικρή περιοχή, όπου όμως ο Χατζηγιοβάνης δεν πρόλαβε να σπρώξει την μπάλα στα δίχτυα.

Ο ΟΦΗ απάντησε με μεγάλη ευκαιρία στο 12’. Ο Γκαγέγκος έκλεψε την μπάλα, έκανε μερικά μέτρα και με δυνατό σουτ από το ύψος της μεγάλης περιοχής τράνταξε το δοκάρι του Μπρινιόλι.
Οι Κρητικοί απείλησαν ξανά στο 29’ με απευθείας εκτέλεση φάουλ του Λάμπρου, που κατέληξε λίγο άουτ.

Το Τριφύλλι προσπάθησε να απαντήσει στο 35’ έπειτα από σέντρα του Βιτάλ στην καρδιά της περιοχής του ΟΦΗ αλλά η κεφαλιά του Ιωαννίδη δεν είχε δύναμη με αποτέλεσμα να μπλοκάρει
ο Επασί. Στο 38’ οι Πράσινοι άγγιξαν το γκολ αλλά ο Βούρος απομάκρυνε προ της γραμμής το σουτ του Ρούμπεν απ’ το ύψος της περιοχής και με τον Επασί να βρίσκεται εκτός θέσης.

Στο 58’ ο ΟΦΗ απείλησε με δυνατό μακρινό σουτ του Μπαλογιάννη αλλά ο Μπρινιόλι ήταν σε ετοιμότητα κι απομάκρυνε έστω και δύσκολα σε κόρνερ, ενώ ο Παναθηναϊκός προσπάθησε 
να πλησιάσει στο γκολ στο 59’, όμως το σουτ του Βιτάλ μέσα απ’ την περιοχή κόντραρε στο σώμα του Μαρινάκη. Το Τριφύλλι άγγιξε το γκολ και στο 73’ αλλά η κεφαλιά του Καρλίτος
έπειτα από τη σέντρα του Χουάνκαρ κατέληξε στην αγκαλιά του Επασί.

Όσο περνούσε ο χρόνος και χάρη στις αλλαγές που έκανε ο Ιβάν Γιοβάνοβιτς, ο Παναθηναϊκός γινόταν ολοένα και πιο πιεστικός αλλά παρ’ όλα αυτά δεν μπόρεσε να πετύχει το 
νικητήριο γκολ. Βρήκε μεν τον δρόμο προς τα δίχτυα στο 93’ όταν ο Καρλίτος, έπειτα από κάθετη του Βιγιαφάνιες, πέρασε τον Επασί και πλάσαρε εύστοχα σε άδειο τέρμα, αλλά 
ο βοηθός και το VAR ακύρωσαν το γκολ ως οφσάιντ.

Παναθηναϊκός: Μπρινιόλι, Κώτσιρας, Χουάνκαρ, Βέλεθ, Σάρλια, Ρούμπεν, Αλεξανδρόπουλος (60’ Μαουρίσιο), Χατζηγιοβάνης (80’ Μπουζούκης), Βιτάλ (81’ Παλάσιος), Καρλίτος, Ιωαννίδης 
(63’ Βιγιαφάνιες).
ΟΦΗ: Επασί, Μαρινάκης, Μπαλογιάννης, Διαμαντής, Βούρος, Μεγιάδο, Νέιρα (22’ Καμάου), Γκαγέγκος, Τοράλ, Λάμπρου (80’ Γιαννούλης), Ντουρμισάι (72’ Καστάινιος).
