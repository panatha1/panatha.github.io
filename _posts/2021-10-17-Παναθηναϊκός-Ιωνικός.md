---
layout: post
title: Καταιγιστικός στη Λεωφόρο!
subtitle: Ο Παναθηναϊκός κυριάρχησε ολοκληρωτικά στο ματς με τον Ιωνικό επικρατώντας 4-1
cover-img: /assets/img/pao_ion1_0.png
thumbnail-img: /assets/img/pao_ion.jpg
tags: [pao,ionikos]
comments: true
---
Article from Pao.gr 
Καταιγιστικός ήταν ο Παναθηναϊκός για ακόμη ένα παιχνίδι στη Λεωφόρο. Οι Πράσινοι κυριάρχησαν ολοκληρωτικά στη μάχη με τον Ιωνικό για την 6η αγωνιστική της Super League Interwetten κι έστειλαν ένα ξεκάθαρο μήνυμα ότι το «Απ. Νικολαΐδης» όχι απλώς μετατρέπεται ξανά σε ένα απόρθητο κάστρο αλλά πλέον αποτελεί κι ένα… πεδίο βολής για το επιθετικό «μυδράλιο» του Τριφυλλιού, που μετά το 4-0 επί του Απόλλωνα στην πρεμιέρα και το 5-1 επί του Βόλου, πανηγύρισε ακόμη μια επιβλητική νίκη με 4-1 απέναντι στον Ιωνικό. Η ομάδα του Ιβάν Γιοβάνοβιτς βγάζει εξαιρετικά στοιχεία στο γήπεδο, παίζει καλό και παραγωγικό ποδόσφαιρο αλλά κυρίως χτίζει χαρακτήρα κι ένα αήττητο σερί καθώς συμπλήρωσε τρία ματς δίχως ήττα τις τελευταίες εβδομάδες με απολογισμό 9-2 γκολ.

Χατ-τρικ ο Καρλίτος
Μεγάλος πρωταγωνιστής του αγώνα ήταν ο goleador της ομάδας Καρλίτος, ο οποίος πέτυχε χατ-τρικ (το πρώτο του με τη φανέλα του Παναθηναϊκού), έφτασε τα επτά γκολ στο πρωτάθλημα σε έξι συμμετοχές εφέτος και βρίσκεται -με διαφορά τριών γκολ απ’ τον δεύτερο- στην κορυφή των σκόρερ της Super League. Λογαριασμό άνοιξε με το Τριφύλλι και ο Παλάσιος, ο οποίος σκόραρε για πρώτη φορά στην Ελλάδα.

Ο Παναθηναϊκός, όπως συνέβη και στο ματς με τον Βόλο, μπήκε στο γήπεδο με πάθος, αποφασιστικότητα και διάθεση για να κυνηγήσει ένα γρήγορο γκολ. Τότε ο Καρλίτος το πέτυχε μόλις στο 3’, αυτή τη φορά -και πάλι ο Ισπανός φορ- τα κατάφερε προτού συμπληρωθεί το πρώτο δεκάλεπτο. Στο 7’ ο Ρούμπεν Πέρεθ με βαθιά μπαλιά ακριβείας «σημάδεψε» τον Καρλίτος, ο οποίος κατέβασε καταπληκτικά την μπάλα, πάτησε περιοχή, «χόρεψε» τέσσερις αντιπάλους και με θαυμάσιο σουτ έστειλε την μπάλα στο αριστερό δοκάρι του Χουτεσιώτη και μέσα για το 1-0.

Άμεσα όμως ο Ιωνικός βρήκε απάντησε καθώς στο 11’ σε μια αδράνεια της άμυνας των Πρασίνων, ο Άοσμαν έβγαλε τη σέντρα και ο αμαρκάριστος Σαλβαδόρ Σάντσες με ψηλοκρεμαστή κεφαλιά έστειλε την μπάλα στα δίχτυα (1-1).

Πολλές φάσεις και γκολ
Οι παίκτες του Παναθηναϊκού όμως δεν πτοήθηκαν από το γκολ της ισοφάρισης κι αμέσως έψαξαν την αντίδραση. Στο 16’ ο Χατζηγιοβάνης απείλησε με απευθείας εκτέλεση φάουλ αλλά ο Χουτεσιώτης αντέδρασε εξαιρετικά και με διπλή προσπάθεια απομάκρυνε τον κίνδυνο, ενώ στο 17’ και πάλι ο Χατζηγιοβάνης κινήθηκε απειλητικά από τα δεξιά, ντρίμπλαρε έναν αντίπαλο αλλά πάσαρε σε χώρο που δεν βρισκόταν παίκτης των Πρασίνων καθώς ο αμαρκάριστος Καρλίτος κινήθηκε σε αντίθετη κατεύθυνση.

Οι Πράσινοι συνέχισαν την πίεσή τους και έφτασαν κοντά στο γκολ τόσο στο 17’ έπειτα από εξαιρετική διαγώνια πάσα του Βιτάλ προς τον Χατζηγιοβάνη που πλάσαρε άουτ από πλάγια θέση, όσο και στο 25’ μετά από ωραία ενέργεια του Αλεξανδρόπουλου που σέντραρε αλλά το εντυπωσιακό βολ πλανέ του Βιτάλ ήταν άστοχο.

Τελικά το Τριφύλλι πέτυχε το γκολ που έψαχνε και που άξιζε βάσει της εικόνας του. Στο 38’ ο Αλεξανδρόπουλος είδε την κίνηση του Καρλίτος, έκανε θαυμάσια κάθετη πάσα και ο Ισπανός φορ εκτέλεσε εύστοχα για δεύτερη φορά πετυχαίνοντας το 2-1 προτού ολοκληρωθεί το ημίχρονο.

Ξέσπασμα στο β’ ημίχρονο
Ο Παναθηναϊκός δεν αρκέστηκε στο 2-1 και άρχισε το δεύτερο ημίχρονο με διάθεση και για άλλα γκολ, τα οποία δεν άργησαν, αφού το Τριφύλλι είχε ρυθμό και ένταση στο παιχνίδι του. Στο 53’ ο Βαφέας προσπάθησε από το κέντρο του γηπέδου να γυρίσει την μπάλα προς τον Χουτεσιώτη αλλά ο Καρλίτος κυνήγησε τη φάση, εκμεταλλεύτηκε το λάθος του αντιπάλου του, βρέθηκε απέναντι στον γκολκίπερ του Ιωνικού και τελείωσε ιδανικά τη φάση γράφοντας το 3-1 και το πρώτο χατ-τρικ!

Προτού κοπάσουν οι πανηγυρισμοί στη Λεωφόρο, ο Παλάσιος έκανε εξαιρετική ντρίμπλα, απέφυγε τον Κωνσταντινίδη, ο οποίος τον ανέτρεψε εντός περιοχής. Στο 54’ ο Αργεντινός ανέλαβε την εκτέλεση και ήταν εύστοχος πετυχαίνοντας το 4-1 με το παρθενικό του γκολ με τη φανέλα του Παναθηναϊκού.

Ο Ιωνικός ολοκλήρωσε το παιχνίδι με δέκα παίκτες λόγω αποβολής (με δεύτερη κίτρινη κάρτα) του Σαλβαδόρ Σάντσες στο 79’.

Παναθηναϊκός: Μπρινιόλι, Χουάνκαρ, Σάντσες, Σάρλια, Πούγγουρας, Ρούμπεν, Αλεξανδρόπουλος (86’ Μαουρίσιο), Βιτάλ (81’ Αϊτόρ), Παλάσιος (70’ Βιγιαφάνιες), Χατζηγιοβάνης (81’ Μπουζούκης), Καρλίτος (70’ Ιωαννίδης).

Ιωνικός: Χουτεσιώτης, Βαφέας, Άοσμαν (86’ Μύγας), Καμπράλ (69’ Μάναλης), Βαλεριάνος, Ματσούκας (69’ Μπάσα), Σαλβαδόρ Σάντσες, Ρομαό, Κωνσταντινίδης, Κάνιας (70’ Γκουτσούλιας), Τουράμ.
