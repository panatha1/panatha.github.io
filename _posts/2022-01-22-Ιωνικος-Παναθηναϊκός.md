---
layout: post
title: Πέρασε απ’ τη Νίκαια με γκολάρα του Αϊτόρ!
subtitle: Ο Παναθηναϊκός επικράτησε 0-1 του Ιωνικού με τέρμα του Ισπανού, ο οποίος σκόραρε για δεύτερο σερί ματς
cover-img: /assets/img/ion-pao1.jpg
thumbnail-img: /assets/img/ion-pao2.jpg
tags: [Ιωνικος, Παο]
comments: true
---
Article from Pao.gr.
Click [here](https://www.youtube.com/watch?v=9pLKHaQsnDY)  to watch the video. 
![photo](/assets/img/ion-pao3.jpg)
Μια θαυμάσια επιθετική συνεργασία κι ένα εκπληκτικό βολέ του Αϊτόρ ήταν αρκετά στον Παναθηναϊκό για να του χαρίσουν μια πολύτιμη νίκη στη Νίκαια. 
Οι Πράσινοι επικράτησαν 1-0 του Ιωνικού, στη δεύτερη εκτός έδρας νίκη τους στο πρωτάθλημα Super League Interwetten, έφτασαν τους 30 βαθμούς και βλέπουν
με ακόμη μεγαλύτερη αισιοδοξία το μέλλον.

Η ομάδα του Ιβάν Γιοβάνοβιτς, που έπαιξε στο γήπεδο της Νεάπολης μετά από 15 χρόνια, δυσκολεύτηκε απέναντι στον μαχητικό Ιωνικό καθώς δεν μπόρεσε να βγάλει 
στο αγωνιστικό χώρο τις επιθετικές αρετές της, όμως ήταν εξαιρετικά αποτελεσματική στην ανασταλτική λειτουργία, απέφυγε τα λάθη κι έφτασε με… κυνικό τρόπο στην επικράτηση.

Το παιχνίδι στο ξεκίνημά του είχε αρκετή δύναμη, πάθος και μαρκαρίσματα, ιδίως απ’ την πλευρά των γηπεδούχων. Ο Ιωνικός προσπάθησε να αποτρέψει την καλή κυκλοφορία
της μπάλας και να εμποδίσει τη δημιουργικότητα των Πρασίνων, οι οποίοι επιχείρησαν να απειλήσουν για πρώτη φορά στο 11’. Από βαθιά μπαλιά του Σένκεφελντ, ο Βιτάλ 
κυνήγησε τη φάση κλέβοντας την μπάλα απ’ τον Ρομαό. Ο Βραζιλιάνος μπήκε στην περιοχή, έκανε το γύρισμα προς τον Καρλίτος αλλά ο Χουτεσιώτης μπλόκαρε την μπάλα.

Στο 14’ ο Βιγιαφάνιες πίεσε ψηλά κι έκλεψε αλλά το δυνατό σουτ που δοκίμασε έξω απ’ την περιοχή, κατέληξε στην αγκαλιά του γκολκίπερ του Ιωνικού, που απάντησε με
ευκαιρία στο 16’. Έπειτα από εκτέλεση κόρνερ του Άοσμαν, ο Μύγας πήρε την κεφαλιά και η μπάλα πέρασε λίγο έξω απ’ το δεξί δοκάρι του Μπρινιόλι.

Το επόμενο 20λεπτο πέρασε με τον Παναθηναϊκό να προσπαθεί αλλά να μην βρίσκει τρόπο για να διασπάσει την αμυντική γραμμή του Ιωνικού. Τελικά το Τριφύλλι έφτασε 
στο πολυπόθητο γκολ στο 38’ έπειτα από εξαιρετική συνεργασία των Πρασίνων και γρήγορη εναλλαγή της μπάλας. Ο Ρούμπεν έβγαλε εκπληκτική μακρινή μπαλιά προς τον 
Καρλίτος, ο οποίος κράτησε μπάλα, έδωσε στον Βιτάλ κι εκείνος με τη σειρά έστρωσε για τον Βιγιαφάνιες. Ο Αργεντινός κουβάλησε την μπάλα εντός περιοχής, τράβηξε
πάνω του τρεις παίκτες του Ιωνικού και την κατάλληλη στιγμή έβγαλε θαυμάσια σέντρα στο πίσω δοκάρι, όπου ο Αϊτόρ με τρομερό απευθείας βολέ στην κίνηση «κεραυνοβόλησε» 
στέλνοντας την μπάλα στο οριζόντιο δοκάρι και στα δίχτυα υπογράφοντας με εντυπωσιακό τρόπο το 0-1. Ήταν το δεύτερο σερί γκολ του Ισπανού μετά από εκείνο που πέτυχε
απέναντι στην Αναγέννηση Καρδίτσας (4-0) για το Κύπελλο και το τρίτο στη σεζόν καθώς είχε βρει δίχτυα και στο 2-0 επί του Άρη στη Λεωφόρο.

Στο ξεκίνημα του β’ ημιχρόνου ο Ιωνικός προσπάθησε να αιφνιδιάσει τον Παναθηναϊκό καθώς στο 48’ το σουτ που έπιασε ο Μύγας μέσα απ’ την περιοχή, κόντραρε στον 
Χουάνκαρ προτού η μπάλα προσκρούσει και στο αριστερό δοκάρι του Μπρινιόλι. Οι Πράσινοι προσπάθησαν να απαντήσουν στο 54’ με γρήγορη αντεπίθεση αλλά ο Μύγας πρόλαβε
τον Βιτάλ στο ύψος της μεγάλης περιοχής κι ενώ έβγαινε στο τετ α τετ.

Στη συνέχεια, ο ρυθμός του παιχνιδιού έπεσε με τον Ιωνικό να προσπαθεί να απειλήσει κυρίως απ’ τον αέρα αλλά με τους Πράσινους να… αναχαιτίζουν κάθε προσπάθεια 
των αντιπάλων τους. Απ’ την άλλη πλευρά, ο Παναθηναϊκός, αν και προσπάθησε να εκμεταλλευτεί τους κενούς χώρους που δημιουργήθηκαν με την άνοδο του Ιωνικού στο γήπεδο,
δεν βρήκε τον τρόπο να το κάνει. Το γεγονός όμως ότι το Τριφύλλι αμύνθηκε αποτελεσματικά δίχως να απειληθεί μετά το 48’, ήταν εν τέλει αρκετό για να πανηγυρίσει 
μια πολύτιμη νίκη μακριά απ’ την έδρα του.

Ιωνικός: Χουτεσιώτης, Μύγας, Βαλεριάνος, Τσιγκρίνσκι, Ρομαό, Σάντσες, Κάνιας (82’ Ματσούκας), Λένις (66’ Κιάκος), Ντάλσιο (81’ Μάναλης), Άοσμαν, Τουράμ (66’ Μάντζης).

Παναθηναϊκός: Μπρινιόλι, Κώτσιρας, Βέλεθ, Σένκεφελντ, Χουάνκαρ, Μαουρίσιο, Ρούμπεν, Βιγιαφάνιες (88’ Αλεξανδρόπουλος), Αϊτόρ, Βιτάλ (66’ Παλάσιος), Καρλίτος (66’ Ιωαννίδης).
