---
layout: post
title: Εκρηκτικός Παναθηναϊκός και «4άρα» στην πρεμιέρα
subtitle: Οι Πράσινοι επικράτησαν με 4-0 του Απόλλωνα Σμύρνης στη Λεωφόρο
cover-img: /assets/img/pao_apolon.jpg
thumbnail-img: /assets/img/paoapolon.jpg   
tags: [pao, win, goal, apolon]
comments: true
---
Article from Pao.gr 
Ο Παναθηναϊκός ήταν εκρηκτικός στην πρεμιέρα του πρωταθλήματος Super League Interwetten. Οι Πράσινοι πραγματοποίησαν σπουδαία εμφάνιση, επικράτησαν 4-0 του Απόλλωνα Σμύρνης στο «Απ. Νικολαΐδης» και έκαναν κάτι περισσότερο από ιδανική εκκίνηση.

Το Τριφύλλι είχε εξαιρετική απόδοση, έβγαλε ωραίες ενέργειες και συνδυασμούς στο γήπεδο, είχε δοκάρια και μεγάλες φάσεις, πέτυχε τέσσαρα γκολ και πανηγύρισε μια εμφατική νίκη, προκαλώντας ένα ντελίριο ενθουσιασμού στον κόσμο που βρέθηκε στη Λεωφόρο για την πρώτη επίσημη παρουσία της ομάδας για τη νέα σεζόν και έφυγε γεμάτος και χαρούμενος από το γήπεδο. 

Ο Παναθηναϊκός μπήκε ορεξάτος στο γήπεδο και με διάθεση να ασκήσει πίεση στον Απόλλωνα. Ωστόσο, λόγω του άγχους της πρεμιέρας, χρειάστηκε να περάσουν αρκετά λεπτά προκειμένου να αρχίσει να λύνεται η ομάδα. Ο Απόλλων βρήκε τις δύο πρώτες τελικές στο ματς στο 22’ με τον Σλίβκα και στο 25’ με τον Ντάουντα, τον οποίο ο Διούδης απέτρεψε απ’ το να σκοράρει.

Το Τριφύλλι άρχισε να πατάει… γκάζι και να ανεβάζει ταχύτητα μετά το 25’. Και στο 27’ άγγιξε το γκολ, όχι μία αλλά πολλές φορές και μάλιστα με… τριπλό δοκάρι! Ο Ρούμπεν με δυνατό σουτ έξω απ’ την περιοχή τράνταξε το οριζόντιο δοκάρι του Βέρχουλστ. Στην εξέλιξη της φάσης ο Αϊτόρ έπιασε την κεφαλιά, η μπάλα προσέκρουσε ξανά στο δοκάρι, ο Βέρχουλστ απομάκρυνε και η μπάλα βρήκε ξανά το δοκάρι!

Τελικά το γκολ που τόσο άξιζε ο Παναθηναϊκός, το βρήκε στο 30’. Ο Βιτάλ έπιασε δυνατό σουτ έξω απ’ την περιοχή, ο Βέρχουλστ απέκρουσε ασθενώς και ο επερχόμενος Μαουρίσιο που ακολούθησε τη φάση… κάρφωσε την μπάλα στα δίχτυα από κοντινή απόσταση γράφοντας το 1-0.

Ο Απόλλων προσπάθησε να αντιδράσει στο 42’ με τον Τσιλούλη, αλλά και πάλι ο Διούδης αντέδρασε σωστά και απομάκρυνε τον κίνδυνο για το Τριφύλλι, που έκλεισε ιδανικά το ημίχρονο. Οι Πράσινοι αναπτύχθηκαν εξαιρετικά από τα αριστερά. Ο Βιτάλ κινήθηκε θαυμάσια στον χώρο, απέφυγε δύο αντιπάλους και την κατάλληλη στιγμή «άνοιξε» προς τον Χουάνκαρ που σέντραρε στην καρδιά της περιοχής του Απόλλωνα. Εκεί, βρέθηκε ο Καρλίτος, ο οποίος ακολούθησε τη φάση και «έσκαψε» την μπάλα πάνω απ’ τον Βέρχουλστ για το 2-0.

Ο Γιοβάνοβιτς αντικατέστησε τον Αλεξανδρόπουλο με τον Μαουρίσιο και τον Λούντκβιστ με τον Ιωαννίδη στο ημίχρονο, ενώ στο 54’, οι αριθμητικές ισορροπίες άλλαξαν καθώς, ο Φατιόν αποβλήθηκε με δεύτερη κίτρινη κάρτα για σκληρό μαρκάρισμα στον Αλεξανδρόπουλο. Στο 61’ ο Διούδης πραγματοποίησε ακόμη μια σημαντική επέμβαση σε κεφαλιά του Παμλίδη κι αφού διατηρήθηκε το 2-0, το Τριφύλλι ξέσπασε στη συνέχεια.

Στο 67’ ο Καρλίτος έχασε σπουδαία ευκαιρία για να σκοράρει αλλά ο Βέρχουλστ απέκρουσε εντυπωσιακά, ενώ στη συνέχεια της φάσης, ο Βιτάλ σκόραρε αλλά το γκολ ακυρώθηκε ως οφσάιντ. Οι Πράσινοι όμως συνέχισαν τον ξέφρενο ρυθμό τους και στο 73’ έφτασαν στο 3-0 και πάλι με τον Καρλίτος.Ήταν άλλη μια θαυμάσια αντεπίθεση για τον Παναθηναϊκό καθώς ο Βιτάλ κινήθηκε στον ελεύθερο χώρο, έβγαλε εξαιρετική ασίστ για τον Ισπανός, ο οποίος ντρίμπλαρε τον Βέρχουλστ και πλάσαρε εύστοχα σε άδειο τέρμα.

Ο Αλεξανδρόπουλος με «κεραυνό» απ’ τα 30 μέτρα κάρφωσε την μπάλα στο «Γ» του Βέρχουλστ γράφοντας με εντυπωσιακό και άκρως πανηγυρικό τρόπο το τελικό 4-0.

Στις καθυστερήσεις ο Απόλλων είχε δοκάρι με κεφαλιά του Νίκου Ιωαννίδη.

Παναθηναϊκός: Διούδης, Κώτσιρας, Χουάνκαρ, Βέλεθ, Σάρλια, Ρούμπεν, Μαουρίσιο (46’ Αλεξανδρόπουλος), Αϊτόρ (65’ Χατζηγιοβάνης), Βιτάλ (75’ Παλάσιος), Λούντκβιστ (46’ Ιωαννίδης), Καρλίτος.

Απόλλων: Βέρχουλστ, Ντεντάκης, Τουτουαρίμα, Λισγάρας, Ντομίνγκες, Φατιόν, Σλίβκα (64’ Ματέι), Κάστρο, Τσιλούλης (64’ Λα Πάρα), Σαχλί (55’ Παμλίδης), Ντάουντα (64’ Ν. Ιωαννίδης).
