---
layout: post
title: Κυριάρχησε, δεν απειλήθηκε και προκρίθηκε!
subtitle: Ο Παναθηναϊκός αναδείχθηκε ισόπαλος (0-0) με τον Βόλο στο Πανθεσσαλικό Στάδιο και πήρε το εισιτήριο για τους προημιτελικούς του Κυπέλλου
cover-img: /assets/img/volos-pao1223_1.jpg
thumbnail-img: /assets/img/volos-pao1223_2.jpg
tags: [Βολος, ΠΑΟ]
comments: true
---
Article from Pao.gr.
Click [here](https://www.youtube.com/watch?v=hs47-OkRQok)  to watch the video.
Ο Παναθηναϊκός αναδείχθηκε ισόπαλος (0-0) στο Πανθεσσαλικό Στάδιο με τον Βόλο και πήρε μια πανάξια πρόκριση στην προημιτελική φάση του Κυπέλλου Ελλάδας χάρη στη νίκη με 2-1
που πήρε στο παιχνίδι της Λεωφόρου. Οι Πράσινοι μπορεί να ήταν αναποτελεσματικοί επιθετικά, χάνοντας μεγάλες ευκαιρίες για να πετύχουν μια ευρεία νίκη και να εξασφαλίσουν με
άνεση την πρόκριση στην οχτάδα, αλλά παράλληλα ήταν αλάνθαστοι στην ανασταλτική τους λειτουργία, γεγονός που κράτησε τον Βόλο μακριά απ’ την περιοχή τους. 
Είναι ενδεικτικό ότι οι γηπεδούχοι δεν πραγματοποίησαν ούτε μία τελική προσπάθεια στη διάρκεια του 90λεπτου, σε αντίθεση με τον Παναθηναϊκό που είχε πολλές και μεγάλες 
φάσεις, μεταξύ των οποίων κι ένα δοκάρι.

Η εκκίνηση του Παναθηναϊκού στο παιχνίδι ήταν εκρηκτική καθώς προτού συμπληρωθούν πέντε λεπτά, οι Πράσινοι είχαν ήδη στο ενεργητικό τους δύο μεγάλες φάσεις.
Στο 3’, έπειτα από σέντρα ακριβείας του Κώτσιρα, ο Βιγιαφάνιες κάνοντας κίνηση φορ, πάτησε περιοχή, έπιασε την κεφαλιά αλλά ο Κότνικ πραγματοποίησε σπουδαία επέμβαση
αποτρέποντας βέβαιο γκολ. Αμέσως μετά, στο 4’, ο γκολκίπερ του Βόλου αντέδρασε και πάλι σωστά σε νέα κεφαλιά του Μαουρίσιο μετά από σέντρα του Αϊτόρ απ’ τα δεξιά. 
Το Τριφύλλι διατήρησε την κατοχή της μπάλας και τον έλεγχο του παιχνιδιού δημιουργώντας ακόμη δύο φάσεις. Αρχικά στο 16’ ο Ρούμπεν σούταρε έξω απ’ την περιοχή αλλά
η μπάλα κατέληξε λίγο άουτ, ενώ στο 19’ ο Χατζηγιοβάνης πραγματοποίησε ωραία ατομική προσπάθεια, απέφυγε με εκπληκτική ντρίμπλα έναν αντίπαλο, όμως το σουτ που επιχείρησε 
έφυγε ελάχιστα άουτ.

Η υπεροχή του Παναθηναϊκού συνεχίστηκε και οι Πράσινοι έστειλαν την μπάλα στα αντίπαλα δίχτυα στο 27’ με κεφαλιά του Βέλεθ, έπειτα από εκτέλεση φάουλ του Αϊτόρ.
Όμως ο σκόρερ ήταν σε θέση οφσάιντ και το γκολ ακυρώθηκε. Ο ρυθμός έπεσε μέχρι το τέλος του ημιχρόνου και οι ομάδες πήγαν στα αποδυτήρια με το σκορ στο 0-0.
Το β’ ημίχρονο άρχισε υποτονικά με τον Παναθηναϊκό να μην δημιουργεί απειλητικές καταστάσεις αλλά να παραμένει αποτελεσματικός στην αμυντική λειτουργία του κρατώντας 
τον Βόλο μακριά απ’ την περιοχή του. Οι Πράσινοι δημιούργησαν συνθήκες για γκολ στο 69’ με τον Αϊτόρ να σεντράρει από δεξιά, τον Χατζηγιοβάνη να στρώνει στην καρδιά 
της περιοχής προς τον Μαουρίσιο, ο οποίος προτού εκτελέσει, ανακόπηκε την τελευταία στιγμή.

Στο 80’ ο Παλάσιος κινήθηκε γρήγορα στον κενό χώρο, βγήκε μόνος απέναντι απ’ τον Κότνικ αλλά ο Γκρίλο ανέτρεψε τον Αργεντινό με τα χέρια και αποβλήθηκε με απευθείας 
κόκκινη κάρτα. Οι Πράσινοι ανέβασαν την πίεσή τους κι έχασαν ακόμη δύο μεγάλες ευκαιρίες για να καθαρίσουν την πρόκριση. Στο 82’ ο Μακέντα, από διαγώνια θέση μέσα 
στην περιοχή, σούταρε με δύναμη πάνω απ’ τα δοκάρια, ενώ στο 84’ ο Μαουρίσιο με τρομερό φαλτσαριστό σουτ, πλάγια μέσα στην περιοχή, τράνταξε το δοκάρι!
Μολονότι το γκολ δεν ήρθε, οι Πράσινοι έκαναν εξαιρετική διαχείριση στο φινάλε του ματς, δεν κινδύνευσαν στιγμή, κράτησαν το μηδέν στην άμυνα για τρίτο 
σερί παιχνίδι (μετά το 2-0 με Ατρόμητο και ΠΑΣ Γιάννινα) και πήραν πανάξια την πρόκριση στους «8» του Κυπέλλου Ελλάδας.

Βόλος: Κότνικ, Φεράρι, Γκρίλο, Ρομέρο, Ρεγκατέν, Τσοκάνης (54’ Ορός), Σοάρες (79’ Ροσέρο), Φερνάντες, Μπαριέντος (72’ Νίνης), Μπαρτόλο, Φαν Βεέρτ.

Παναθηναϊκός: Διούδης, Κώτσιρας, Σάντσες, Σένκεφελντ, Βέλεθ, Ρούμπεν, Μαουρίσιο (87’ Βιτάλ), Βιγιαφάνιες, Αϊτόρ (87’ Λούντκβιστ), Χατζηγιοβάνης (76’ Παλάσιος), Μακέντα (87’ Ιωαννίδης).
