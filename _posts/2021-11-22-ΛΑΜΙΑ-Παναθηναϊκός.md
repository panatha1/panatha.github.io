---
layout: post
title: Κυριάρχησε και ξέσπασε στο φινάλε με ανατροπή
subtitle: Ο Παναθηναϊκός, αν και βρέθηκε πίσω στο σκορ, επικράτησε 1-3 της Λαμίας στο Πανθεσσαλικό Στάδιο
cover-img: /assets/img/Παοκ_pao1.jpg
thumbnail-img: /assets/img/Παοκ_pao2.jpg
tags: [ΠΑΟΚ Παο]
comments: true
---
Article from Pao.gr.
Την πρώτη του εφετινή εκτός έδρας νίκη πανηγύρισε ο Παναθηναϊκός στο Πανθεσσαλικό Στάδιο επί της Λαμίας για τη 10η αγωνιστική της Super League. Οι Πράσινοι ήταν ανώτεροι κι 
επιβλήθηκαν 1-3 με ανατροπή, μολονότι βρέθηκαν πίσω στο σκορ.

Η ομάδα του Ιβάν Γιοβάνοβιτς κυριάρχησε στο γήπεδο καθόλη τη διάρκεια του ματς, έπαιξε καλό ποδόσφαιρο, είχε υπομονή και καθαρό μυαλό παρά το προβάδισμα που πήραν οι 
γηπεδούχοι κόντρα στη ροή του αγώνα, πίεσε ασφυκτικά και δικαιώθηκε στο φινάλε βάζοντας τέλος στο αρνητικό σερί των τριών τελευταίων αγωνιστικών με Αστέρα Τρίπολης, ΟΦΗ και ΠΑΟΚ.

Ο Παναθηναϊκός έδειξε εξαρχής διάθεση για να πάρει την κατοχή και να κυκλοφορήσει την μπάλα. Οι Πράσινοι είχαν ολοκληρωτικά τον έλεγχο στο α’ ημίχρονο αλλά δεν
μπόρεσαν να δημιουργήσουν απειλητικές προϋποθέσεις στην περιοχή της Λαμίας παρά τη συντριπτική κατοχή τους. Αντιθέτως, η ομάδα της Φθιώτιδας την πρώτη φορά που πάτησε στην
περιοχή του Παναθηναϊκού κατόρθωσε να σκοράρει. Στο 35’ ο Μανούσος έκανε το γέμισμα και ο Αραμπούλι πήρε την κεφαλιά απ’ τον Χουάνκαρ ανοίγοντας το σκορ για τους γηπεδούχους (1-0).

Το ημίχρονο ολοκληρώθηκε με τον Παναθηναϊκό να προσπαθεί να απειλήσει στο 43′ με τον Χουάνκαρ, ο οποίος, παρά τον εξαιρετικό συνδυασμό, σούταρε ψηλά άουτ.
Οι Πράσινοι πήγαν στα αποδυτήρια με το 1-0 στην… πλάτη και τον Καρλίτος να έχει τεθεί νοκ άουτ απ’ το 25’ λόγω τραυματισμού. Ωστόσο, στο β’ ημίχρονο βγήκαν 
στο γήπεδο αποφασισμένοι για να γυρίσουν το ματς.

Έριξαν την πρώτη προειδοποιητική βολή στο 49’ με τον Μακέντα και δεν άργησαν να ισοφαρίσουν. Στο 56′ ο Βιγιαφάνιες έκανε τρομερή ατομική ενέργεια, απέφυγε δύο παίκτες 
της Λαμίας και την κατάλληλη στιγμή «έσπασε» την μπάλα προς τον Λούντκιβστ, ο οποίος με ωραίο διαγώνιο σουτ έξω απ’ την περιοχή, έστειλε την μπάλα στην απέναντι πλευρά 
των διχτύων γράφοντας το 1-1.

Όσο περνούσε ο χρόνος ο Παναθηναϊκός γινόταν ολοένα και πιο πιεστικός προσπαθώντας να βρει το γκολ της ανατροπής. Απείλησε με τον Χατζηγιοβάνη στο 58’, με τον Βιτάλ στο 
62’, με τον Χουάνκαρ στο 76’ και τον Παλάσιος στο 82’. Παρά τον νέο τραυματισμό του Λούντκβιστ στο 72’ και τις χαμένες ευκαιρίες για γκολ, οι Πράσινοι διατήρησαν την ψυχραιμία 
τους και όχι μόνο πέτυχαν την ολική ανατροπή αλλά κλείδωσαν το «τρίποντο» με δύο γκολ σε ένα δίλεπτο!

Στο 86’ ο Μακέντα μετέτρεψε σε γκολ (1-2) το πέναλτι που κέρδισε ο Μαουσίσιο σε ανατροπή εντός περιοχής απ’ τον Τζανετόπουλο και στο 87’, οι τρεις αλλαγές του 
Γιοβάνοβιτς (Αϊτόρ, Μακέντα και Μαουρίσιο) συνδυάστηκαν θαυμάσια για το 1-3. Ο Αϊτόρ έκανε κούρσα απ’ τα δεξιά, σέντραρε για τον Μακέντα, ο οποίος έστρωσε για τον Μαουρίσιο, 
που εκτέλεσε από κοντινή απόσταση.

Λαμία: Γκαραβέλης, Ορτέγκα, Αντέτζο, Τζανετόπουλος, Τζανδάρης (18’ Τιρόνε), Γκέντσογλου, Μπεχαράνο (72’ Σκόνδρας), Μαζουλουξής, Προβυδάκης, Αραμπούλι (70’ Τσούκαλος), Μανούσος.
Παναθηναϊκός: Μπρινιόλι, Κώτσιρας, Χουάνκαρ, Σάρλια, Βέλεθ, Ρούμπεν, Λούντκβιστ (77’Αϊτόρ), Χατζηγιοβάνης (64’ Παλάσιος), Βιτάλ (77’ Μαουρίσιο), Βιγιαφάνιες, Καρλίτος (28’ Μακέντα).
