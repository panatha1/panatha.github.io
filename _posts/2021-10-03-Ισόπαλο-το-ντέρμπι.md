---
layout: post
title: Ισόπαλο το ντέρμπι
subtitle: Παρά τις πολλές βασικές απουσίες ο Παναθηναϊκός έμεινε αλώβητος στο «Γ. Καραϊσκάκης»
cover-img: /assets/img/oly_pao1.jpg
thumbnail-img: /assets/img/ly-pao10-03-21.png
tags: [pao,tie olympiakos]
comments: true
---
Article from Pao.gr 
Σε ένα ντέρμπι για γερά νεύρα με έντονο σασπένς που κράτησε 115 λεπτά ο Παναθηναϊκός αναδείχθηκε ισόπαλος 0-0 με τον Ολυμπιακό στο «Γ. Καραϊσκάκης» για την 5η αγωνιστική της Super League. Παρά τις πολλές βασικές απουσίες (Βέλεθ, Ιωαννίδης, Διούδης, Κώτσιρας) οι ποδοσφαιριστές του Τριφυλλιού έδειξαν το απαιτούμενο πάθος, κατέθεσαν ψυχή στον αγωνιστικό χώρο και έμειναν αλώβητοι στην έδρα του «αιωνίου» αντιπάλου του.

Οι Πράσινοι είχαν τις στιγμές τους για να σκοράρουν στο πρώτο ημίχρονο, αλλά κυρίως χάρη στην εξαιρετική ανασταλτική λειτουργία τους, κράτησαν το μηδέν στην άμυνα και έφυγαν με έναν πολύτιμο βαθμό.

Έπειτα από μια επτάλεπτη διακοπή στο ξεκίνημα του αγώνα εξαιτίας των καπνογόνων που άναψαν οι οπαδοί των γηπεδούχων, το παιχνίδι άρχισε σε αργό ρυθμό. Ωστόσο, απ’ το 15’ και μετά έγινε πιο γρήγορο με τις δυο ομάδες να δραστηριοποιούνται στο μισό του αντιπάλου. Αρχικά, ο Ολυμπιακός προσπάθησε να απειλήσει στο 15’ με κεφαλιά του Σισέ και στο 23’ με νέα κεφαλιά του Αγκιμπού Καμαρά που κατέληξαν άουτ.

Μετά το 25’ το Τριφύλλι κυκλοφόρησε καλύτερα την μπάλα, πήρε μέτρα στο γήπεδο και έγινε απειλητικό. Στο 25’ ο Καρλίτος θέλησε να δημιουργήσει συνθήκες αντεπίθεσης, πάσαρε στον Βιτάλ που μπήκε στην περιοχή και σούταρε αλλά η μπάλα έφυγε άουτ, ενώ στο 31’ ο Ρούμπεν δοκίμασε το πόδι του από μακρινή απόσταση αναγκάζοντας τον Βατσλίκ σε αγχώδη επέμβαση στη δεξιά γωνία του. Ο Παναθηναϊκός είχε ακόμη μια καλή στιγμή στο 33’ αλλά η κεφαλιά του Χατζηγιοβάνη από καλή θέση δεν βρήκε στόχο.

Στο 40’ ο Μασούρας μπήκε στην περιοχή του Τριφυλλιού αλλά το σουτ που έκανε δεν απείλησε την εστία του Μπρινιόλι, ενώ στις καθυστερήσεις του ημιχρόνου (7’) οι δύο ομάδες είχαν από μια καλή στιγμή: αρχικά οι Πράσινοι με τον Χατζηγιοβάνη και στην εξέλιξη της φάσης οι Ερυθρόλευκοι με τον Αγκιμπού Καμαρά. Το ημίχρονο όμως έληξε ισόπαλο δίχως γκολ.

Το δεύτερο 45λεπτο άρχισε και πάλι με διακοπή λόγω καπνογόνων κι όταν έγινε η επανεκκίνηση μέχρι το 70’ ο ρυθμός ήταν ξανά σε χαμηλό τέμπο. Σε εκείνο το σημείο ο Λαλά με σέντρα-σουτ έστειλε την μπάλα στο πάνω μέρος του δοκαριού του Μπρινιόλι, ενώ στο 72’ ο Ιταλός γκολκίπερ ήταν σε ετοιμότητα στο σουτ του Ρέαμπτσιουκ από πλάγια θέση. Ακόμη πιο εντυπωσιακή ήταν η επέμβαση του Ιταλού στο 77’ οπότε απομάκρυνε τον κίνδυνο έπειτα από δυνατό σουτ του Αγκιμπού Καμαρά μέσα στην περιοχή.

Οι Πειραιώτες είχαν την κατοχή της μπάλας κι ήταν πιεστικοί αλλά οι Πράσινοι ήταν εξαιρετικά αποτελεσματικοί στα ανασταλτικά τους καθήκοντα και επί της ουσίας δεν απειλήθηκαν καθόλου μέχρι το σφύριγμα της λήξης που βρήκε τις δυο ομάδες ισόπαλες.

Ολυμπιακός: Βατσλίκ, Λαλά, Παπασταθόπουλος, Σισέ, Ρέαμπτσιουκ, Μπουχαλάκης (99′ Ρόνι Λόπες), Μ. Καμαρά, Α. Καμαρά (90′ Κουντέ), Μασούρας (81′ Βαλμπουενά), Τικίνιο, Ελ Αραμπί.
Παναθηναϊκός: Μπρινιόλι, Σάντσες, Σάρλια, Πούγγουρας, Χουάνκαρ, Αλεξανδρόπουλος, Πέρεθ, Βιτάλ (99′ Αϊτόρ), Χατζηγιοβάνης (79′ Μακέντα), Παλάσιος (79′ Λούντκβιστ), Καρλίτος (93′ Μαουρίσιο).
