---
layout: post
title: Ήττα πισωγύρισμα
subtitle: Ο Παναθηναϊκός ηττήθηκε 0-1 απ' τον Αστέρα Τρίπολης στη Λεωφόρο με πέναλτι του Μπαράλες
cover-img: /assets/img/pao-asteras11.jpg
thumbnail-img: /assets/img/pao-asteras12.jpg
tags: [Παο Αστερας, Τριπολης]
comments: true
---
Article from Pao.gr.
Click [here](https://www.youtube.com/watch?v=j3QrKw63x6c)  to watch the video. 
Ο Παναθηναϊκός «πάγωσε» στη Λεωφόρο και γνώρισε μια οδυνηρή ήττα με 1-0 απ’ τον Αστέρα Τρίπολης για την 20ή αγωνιστική της Super League Interwetten.
Οι Πράσινοι, που ήταν κατώτεροι των περιαστάσεων, έκαναν ένα μεγάλο πισωγύρισμα σε μια περίοδο που η ομάδα βρισκόταν σε ανοδική πορεία καθώς προερχόταν
απ’ τις νίκες επί της Αναγέννησης Καρδίτσας και του Ιωνικού.

Μολονότι, οι παίκτες του Τριφυλλιού γνώριζαν εξαρχής ότι το παιχνίδι με τον Αστέρα κάθε άλλο παρά εύκολο θα ήταν, δεν μπόρεσαν να βγάλουν στο γήπεδο
τα ποιοτικά χαρακτηριστικά τους. Εγκλωβίστηκαν στο σκληρό παιχνίδι της αρκαδικής ομάδας, υπό την ανοχή του διαιτητή Σιδηρόπουλου και δεν βρήκαν μεσοεπιθετικά
τις λύσεις για να απειλήσουν με αποτέλεσμα να πληγωθούν στην έδρα τους για πρώτη φορά το 2022.

Η πρώτη αξιόλογη επιθετική προσπάθεια των Πρασίνων έγινε στο 5’ με τον Παλάσιος να προσπαθεί να δημιουργήσει προϋποθέσεις απειλής έπειτα από σέντρα-σουτ που κατέληξε άουτ. 
Ο Αστέρας «απάντησε» στο 10’ με αξιόλογη ατομική προσπάθεια του Σόνι, ο οποίος σούταρε αδύναμα και ο Μπρινιόλι μπλόκαρε δίχως να απειληθεί.

Το Τριφύλλι συνέχισε την πίεσή του. Είχε ένα σουτ με τον Καρλίτος στο 13’ που μπλόκαρε ο Τσιφτσής κι ακόμη μια καλή προσπάθεια στο 18’ με τον Παλάσιος,
ο οποίος μπήκε στην περιοχή, γύρισε παράλληλα αλλά ο γκολκίπερ του Αστέρα έδιωξε με υπερένταση προ του Αϊτόρ. Και στις δύο περιπτώσεις η εναλλαγή της μπάλας 
ήταν γρήγορη αλλά η τελική επιλογή όχι αποτελεσματική. Οι φιλοξενούμενοι πάτησαν απειλητικά στην περιοχή του Παναθηναϊκού στο 19’ αλλά ο Μπρινιόλι ήταν σε 
ετοιμότητα στο γωνιακό σουτ του Τιλίκα.

Η πρώτη μεγάλη στιγμή του Τριφυλλιού καταγράφηκε στο 23’, οπότε ο Παλάσιος πραγματοποίησε καταπληκτική ατομική προσπάθεια αποφεύγοντας τρεις αντιπάλους, 
έπιασε το συρτό σουτ από πλάγια θέση αλλά η μπάλα κατέληξε οριακά εκτός τέρματος χάρη στην παρέμβαση του Χριστόπουλου. Στο 38’ υπήρξε ακόμη μια καλή ευκαιρία
με τον Αϊτόρ να πατάει περιοχή απ’ τα δεξιά, να κάνει την προσποίηση και να σουτάρει ελάχιστα άουτ.

Πριν από το φινάλε του ημιχρόνου (45’+1’) ο Αστέρας απείλησε με δυνατό μακρινό σουτ του Μουνάφο, το οποίο απομάκρυνε ο Μπρινιόλι, ενώ οι Πράσινοι «απάντησαν»
με φάση διαρκείας στο επόμενο λεπτό (45’+2’). Ο Αλεξανδρόπουλος έκανε κατά μέτωπον κίνηση, απέφυγε θαυμάσια έναν αντίπαλο, πρόλαβε να γυρίσει προ του Τσιφτσή
αλλά η άμυνα του Αστέρα απομάκρυνε τον κίνδυνο.

Το δεύτερο ημίχρονο άρχισε με τον Σάντσες να αντικαθιστά τον Κώτσιρα λόγω μιας ενόχλησης. Στο 51’ ο Παναθηναϊκός θα μπορούσε να σκοράρει έπειτα από εκτέλεση 
κόρνερ του Παλάσιος αλλά ο Σένκεφελντ δεν έπιασε καλά την κεφαλιά, ενώ στο 52’ ο Κρέσπι είχε μια επικίνδυνη εκτέλεση φάουλ από πλάγια θέση που κατέληξε άουτ.
Στο 62’ ήταν η σειρά του Τριφυλλιού για να απειλήσει μετά από εκτέλεση φάουλ του Αϊτόρ, όμως η κεφαλιά του Σάντσες έφυγε ψηλά άουτ.

Στο 73’ οι αριθμητικές ισορροπίες άλλαξαν καθώς αποβλήθηκε με δεύτερη κίτρινη κάρτα ο Μουνάφο, ο οποίος ανέκοψε την μπάλα με το χέρι σε προσπάθεια αντεπίθεσης 
των Πρασίνων. Στο 80’ ο Αϊτόρ έκανε απειλητική σέντρα αλλά ο Ατιένθα έδιωξε με υπερένταση προ του Ιωαννίδη και του Βέλεθ, ενώ το σουτ του Σάντσες απ’ το ύψος 
της περιοχής κατέληξε λίγο άουτ.

Στο 82’ ο Μανούχος που ήταν στο VAR, κάλεσε τον Σιδηρόπουλο για να δει στο video μια διεκδίκηση της μπάλας του Ριέρα με τον Σάντσες. Ο διαιτητής της αναμέτρησης 
καταλόγισε το πέναλτι και ο Μπαράλες ευστόχησε για το 0-1 στο 84′. Ο Παναθηναϊκός προσπάθησε να αντεπιτεθεί και να σώσει την παρτίδα, σκόραρε στο 90′ με τον Αϊτόρ 
αλλά και πάλι με παρέμβαση του VAR, το τέρμα ακυρώθηκε ως οφσάιντ. Οι Πράσινοι έχασαν την τελευταία ευκαιρία τους στο 94′ με τον Λούντκβιστ να σουτάρει άουτ από
πλεονεκτική θέση μέσα στην περιοχή.

Παναθηναϊκός: Μπρινιόλι, Κώτσιρας (46’ Σάντσες), Χουάνκαρ, Βέλεθ, Σένκεφελντ, Ρούμπεν, Μαουρίσιο (87’ Λούντκβιστ), Αλεξανδρόπουλος (65’ Βιτάλ), Αϊτόρ, Παλάσιος (76’ Ιωαννίδης), Καρλίτος.

Αστέρας Τρίπολης: Τσιφτσής, Καρμόνα, Χριστόπουλος, Ατιένθα, Τασουλής (73’ Άλβαρες), Βαλιέντε, Μουνάφο, Τιλίκα (89’ Ιγκλέσιας), Καπίγια (66’ Ριέρα), Σόνι (73’ Μπαράλες), Κρέσπι.
