---
layout: post
title: Μονότερμα στη Λεωφόρο και άνετη νίκη
subtitle: Ο Παναθηναϊκός κυριάρχησε του Ατρόμητου (2-0) στο 600ό παιχνίδι του για το πρωτάθλημα στην ιστορική έδρα του από καταβολής Α' Εθνικής
cover-img: /assets/img/pao-atromitos1.jpg
thumbnail-img: /assets/img/pao-atromitos2.jpg
ags: [Παο, Ατρομητος]
comments: true
---
Article from Pao.gr
Ο Παναθηναϊκός κυριάρχησε ολοκληρωτικά του Ατρόμητου στη Λεωφόρο και επικράτησε άνετα με 2-0 για τη 13η αγωνιστική της Super League Interwetten. Οι Πράσινοι έβγαλαν αντίδραση
στο γήπεδο μετά την ήττα απ’ την ΑΕΚ, και με γκολ του Καρλίτος και του Παλάσιος επέστρεψαν στις νίκες στην προσπάθειά τους για να χτίσουν ένα νέο νικηφόρο σερί.

Το Τριφύλλι ήταν κυριαρχικό καθόλη τη διάρκεια της αναμέτρησης, έπαιξε… μονότερμα τον Ατρόμητο και έφτασε σε ένα άνετο «τρίποντο» στο 600ό παιχνίδι του στο πρωτάθλημα στο 
γήπεδο της Λεωφόρου από καταβολής Α’ Εθνικής (1959-60).  

Ο Παναθηναϊκός πήρε τον έλεγχο του αγώνα απ’ το πρώτο λεπτό και έδειξε εξαρχής στον Ατρόμητο τις διαθέσεις του. Απ’ την άλλη πλευρά, η ομάδα του Περιστερίου φανέρωσε απ’ το
ξεκίνημα της αναμέτρησης πως ήρθε στην Λεωφόρο με πρωταρχικό μέλημα να αμυνθεί για να μην δεχθεί γκολ.

Το γεγονός αυτό κράτησε σε χαμηλό τέμπο το παιχνίδι κατά το πρώτο 20λεπτο καθώς οι Πράσινοι προσπαθούσαν να βρουν τον τρόπο και τους διαδρόμους για να απειλήσουν. Κι αφού
μετά το 20’ το Τριφύλλι άρχισε να ανεβάζει ταχύτητα και ρυθμό, έφτασε στην επίτευξη του γκολ στο 31’, στην πρώτη του μεγάλη φάση. Ο Αϊτόρ έβγαλε σέντρα ακριβείας απ’ τα δεξιά
και ο Καρλίτος, ο οποίος κινήθηκε ανάμεσα σε Χατζηισαΐα και του Στρούγγη, με εξαιρετική κεφαλιά έστειλε την μπάλα στη δεξιά γωνία του Γιαννιώτη «γράφοντας» το 1-0. Ήταν το 
ένατο γκολ του Ισπανού φορ στο πρωτάθλημα και το δέκατο συνολικά!

Ο Παναθηναϊκός συνέχισε να πιέζει, και στο 35’ έχασε σπουδαία ευκαιρία για να σκοράρει για δεύτερη φορά. Πάλι ο Αϊτόρ κινήθηκε απ’ τα δεξιά, έβγαλε παράλληλη σέντρα προς το
πίσω δοκάρι, όπου όμως ο επερχόμενος Παλάσιος σούταρε με δύναμη αλλά ο Γιαννιώτης απέκρουσε δύσκολα σε κόρνερ.

Οι Πράσινοι που τελείωσαν το πρώτο 45λεπτο στο 1-0, κυνήγησαν ένα δεύτερο γκολ από νωρίς στο β’ ημίχρονο για να τελειώσουν το παιχνίδι. Στο 48’ ο Αϊτόρ κινήθηκε γρήγορα,
έπειτα απ’ την ωραία πάσα του Βιγιαφάνιες, πάτησε περιοχή αλλά προσπάθησε να σουτάρει σε δεύτερο χρόνο με αποτέλεσμα να ανακοπεί απ’ την άμυνα των Περιστεριωτών.

Η πίεση συνεχίστηκε και στο 55’ ο Παναθηναϊκός έφτασε πολύ κοντά στο γκολ όταν ο Σάντσες έβγαλε εξαιρετική σέντρα απ’ τα δεξιά αλλά ο Γιαννιώτης αντέδρασε αποτελεσματικά 
στην κεφαλιά του αμαρκάριστου Καρλίτος απ’ το ύψος της μικρής περιοχής. Ο γκολκίπερ του Ατρομήτου ήταν επίσης σε ετοιμότητα και απομάκρυνε τόσο την επικίνδυνη σέντρα του 
Χατζηθεοδωρίδη στο 58’, όσο και την κεφαλιά του Βέλεθ στο 63’.

Στο 65’ ο Ιβάν Γιοβάνοβιτς θέλησε να φρεσκάρει την ομάδα του, ενόψει και των συνεχόμενων επερχόμενων αγώνων, κάνοντας τριπλή αλλαγή με την είσοδο των Χατζηγιοβάνη, 
Αλεξανδρόπουλου και Μακέντα και τελικά οι Πράσινοι βρήκαν το γκολ που έψαχναν (και άξιζαν) με τον Παλάσιος. Στο 75’ ο Αργεντινός έκανε εξαιρετική ατομική προσπάθεια, πάτησε περιοχή, κινήθηκε γρήγορα, πραγματοποίησε θαυμάσια προσποίηση και με ένα συρτό σουτ αιφνιδίασε τον Γιαννιώτη κι έστειλε την μπάλα στα δίχτυα διαμορφώνοντας το 2-0 με το δεύτερο τέρμα του με τη φανέλα του Παναθηναϊκού.

Στο τελευταίο δεκάλεπτο, χρόνο πήρε και ο Σένκεφελεντ, ο οποίος επέστρεψε στη δράση στη Super League (το προηγούμενο διάστημα έπαιξε δύο φορές και με τον Παναθηναϊκό Β) 
για πρώτη φορά μετά τον περασμένο Μάιο και την αναμέτρηση με τον Άρη.

Οι Πράσινοι ολοκλήρωσαν το παιχνίδι έχοντας συντριπτικά υπέρ τους την κατοχή, έχοντας σκοράρει δύο γκολ, έχοντας τις πιο σημαντικές φάσεις κι έχοντας κυριαρχήσει ολοκληρωτικά
στο γήπεδο. Είναι ενδεικτικό ότι σ’ ολόκληρο το 90λεπτο ο Ατρόμητος δημιούργησε προϋποθέσεις για να απειλήσει μόλις μία φορά στο 49’ με τον Σπιριντόνοβιτς αλλά ο Μπρινιόλι 
ήταν σε ετοιμότητα κρατώντας ανέπαφη την εστία του.

Παναθηναϊκός: Μπρινιόλι, Σάντσες, Χατζηθεοδωρίδης, Σάρλια (81’ Σένκεφελντ), Βέλεθ, Μαουρίσιο (65’ Αλεξανδρόπουλος), Ρούμπεν, Βιγιαφάνιες, Αϊτόρ (65’ Χατζηγιοβάνης), Παλάσιος
(84’ Βιτάλ), Καρλίτος (65’ Μακέντα).

Ατρόμητος: Γιαννιώτης, Βασιλαντωνόπουλος, Καστεγιάνο, Στρούγγης (68’ Μπεντινέλι), Χατζηισαΐας, Μαυρομμάτης, Σάλομον (79’ Ντένιτς), Χαρίσης (68’ Νάτσος), Μουνίθ (79’ Γκαλβάο, 
88’ Μ. Τζαβίδας), Κουλούρης, Σπιριντόνοβιτς.
