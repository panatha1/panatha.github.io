---
layout: post
title: Πρώτη ήττα στη Λεωφόρο
subtitle: Ένα πολύ αυστηρό πέναλτι έκρινε την αναμέτρηση του Παναθηναϊκού με τον ΠΑΟΚ
cover-img: /assets/img/Παοκ_pao1.jpg
thumbnail-img: /assets/img/Παοκ_pao2.jpg
tags: [Ατρομητος Παο]
comments: true
---
Article from Pao.gr.
Την πρώτη εφετινή εντός έδρας ήττα του γνώρισε ο Παναθηναϊκός στο ντέρμπι με τον ΠΑΟΚ. Ο Δικέφαλος επικράτησε 1-3 στο «Απόστολος Νικολαΐδης» σπάζοντας παράλληλα και το αήττητο σερί που είχαν χτίσει οι Πράσινοι στην έδρα τους κατά τις οχτώ πρώτες αγωνιστικές του πρωταθλήματος της Super League Interwetten.

Το Τριφύλλι πάντως άξιζε καλύτερης τύχης στο ματς καθώς ένα πολύ αυστηρό πέναλτι που δόθηκε μέσω VAR αλλά και η αναποτελεσματικότητα των Πρασίνων στην τελική προσπάθεια, στέρησε απ’ την ομάδα του Ιβάν Γιοβάνοβιτς τη δυνατότητα να παραμείνει αήττητη στη Λεωφόρο και να κερδίσει τουλάχιστον έναν βαθμό.

Το παιχνίδι εξαρχής είχε γρήγορο ρυθμό με τις δυο ομάδες να δείχνουν διάθεση για να κυνηγήσουν το γκολ. Οι Πράσινοι απείλησαν για πρώτη φορά με κεφαλιά του Παλάσιος στο 5’ αλλά ο ΠΑΟΚ ήταν εκείνος που ευτύχησε να προηγηθεί στην πρώτη του ευκαιρία στο 13’. Ο Ζίβκοβιτς έκανε ατομική προσπάθεια, την κατάλληλη στιγμή γύρισε την μπάλα προς τον Άκπομ, οποίος με σουτ στην κίνηση μέσα στην περιοχή άνοιξε το σκορ (0-1).

Ο Δικέφαλος του Βορρά απείλησε ξανά στο 27’ αλλά ο Βέλεθ με διπλή προσπάθεια απομάκρυνε τον κίνδυνο στο σουτ του Μπίσεσβαρ. Ο Παναθηναϊκός ανέβασε ρυθμό, πίεσε και δημιούργησε προϋποθέσεις για να σκοράρει στο 32’ με κεφαλιά του Παλάσιος και στο 43’ με διπλή προσπάθεια του Χουάνκαρ από πλάγια θέση προτού ολοκληρωθεί το ημίχρονο.

Το δεύτερο 45λεπτο άρχισε με δύο καλές στιγμές για κάθε ομάδα καθώς στο 53’ ο Σάρλια απείλησε με κεφαλιά και στο 54’ ο Μουργκ με δυνατό μακρινό σουτ που απέτρεψε ο Μπρινιόλι εντυπωσιακά. Το γκολ της ισοφάρισης ήρθε για τον Παναθηναϊκό στο 59’ με τον Μαουρίσιο, ο οποίος μόλις είχε περάσει στο παιχνίδι ως αλλαγή. Ο Βραζιλιάνος χαφ δέχθηκε την πάσα του Καρλίτος και με εξαιρετικό συρτό σουτ έξω απ’ τη μεγάλη περιοχή έστειλε την μπάλα στη γωνία του Πασχαλάκη γράφοντας το 1-1.

Μάλιστα ο Μαουρίσιο στο 74’ έχασε μοναδική ευκαιρία για να πετύχει την ολική ανατροπή αλλά η κεφαλιά του, μετά τη θαυμάσια σέντρα του Χατζηγιοβάνη, κατέληξε άουτ μολονότι βρισκόταν κατά μέτωπο με το τέρμα. Στο 78’ και στο 79’ ήταν η σειρά του ΠΑΟΚ για να πλησιάσει στο γκολ αλλά ο Μπρινιόλι αντέδρασε εξαιρετικά στις προσπάθειες του Άκπομ και του Ζίβκοβιτς, αντιστοίχως.

Τελικά η φάση που έκρινε το παιχνίδι έγινε στο 79’. Έπειτα από εκτέλεση κόρνερ και μονομαχία του Βιγιαφάνιες με τον Μιχαηλίδη, ο αμυντικός του ΠΑΟΚ έπεσε στο έδαφος εντός περιοχής. Ο Ισπανός διαιτητής, έπειτα από ειδοποίηση του VAR, έσπευσε στην οθόνη, είδε τη φάση και καταλόγισε με… ευκολία ένα πολύ αυστηρό πέναλτι που καθόρισε την τύχη της αναμέτρησης. Ο Κούρτιτς ήταν εύστοχος στην εκτέλεση διαμορφώνοντας το 1-2 στο 85’.

Ο Παναθηναϊκός δεν τα παράτησε και κυνήγησε ένα δεύτερο γκολ στα τελευταία λεπτά δημιουργώντας τις προϋποθέσεις για να ισοφαρίσει. Στο 88’ ο Βιγιαφάνιες λίγο έλειψε να σκοράρει με ψιλοκρεμαστή προβολή που απέτρεψε ο Πασχαλάκης, στο 89’ παρά την καλή προσπάθεια και τη παράλληλη σέντρα του Χατζηγιοβάνη κανείς Πράσινος δεν βρέθηκε για να σπρώξει την μπάλα στα δίχτυα, ενώ αμέσως μετά ο Πασχαλάκης βρέθηκε εκτός θέσης μακριά απ’ το τέρμα του, αλλά πρόλαβε τον Μακέντα προτού εκτελέσει. Τελικά ο ΠΑΟΚ βρήκε και τρίτο γκολ (1-3) με ωραία εκτέλεση φάουλ του Κούρτιτς στο 97’.

Παναθηναϊκός: Μπρινιόλι, Κώτσιρας, Βέλεθ, Σάρλια, Χουάνκαρ, Ρούμπεν, Αλεξανδρόπουλος (58’ Μαουρίσιο), Βιτάλ (58’ Χατζηγιοβάνης), Παλάσιος, Καρλίτος (78’ Μακέντα), Ιωαννίδης (66’ Βιγιαφάνιες).

ΠΑΟΚ: Πασχαλάκης, Τέιλορ, Βαρέλα, Μιχαηλίδης, Βιεϊρίνια (33’ Ροντρίγκο), Εσίτι (86’ Σβαμπ), Κούρτιτς, Μπίσεσβαρ, Ζίβκοβιτς, Μουργκ (70’ Ελ Καντουρί), Άκπομ (86’ Σβιντέρσκι).
