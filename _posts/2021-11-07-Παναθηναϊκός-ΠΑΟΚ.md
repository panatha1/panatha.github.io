---
layout: post
title: ΚΥΠΕΛΛΟ ΕΛΛΑΔΑΣ Ο Παναθηναϊκός επικράτησε 1-0 στο Περιστέρι του Ατρομήτου
subtitle: Κυριάρχησε και προκρίθηκε
cover-img: /assets/img/Παοκ_pao1.jpg
thumbnail-img: /assets/img/Παοκ_pao2.jpg
tags: [Ατρομητος Παο]
comments: true
---
Article from Pao.gr.
Ο Παναθηναϊκός κυριάρχησε στο Περιστέρι, όπου επικράτησε με 1-0 του Ατρομήτου σε νοκ άουτ ματς και πήρε την πρόκριση στη φάση των 16 του Κυπέλλου Ελλάδας. 
Η πρώτη εκτός έδρας νίκη στη σεζόν άργησε αλλά ήρθε για το Τριφύλλι σε ένα εξαιρετικά κρίσιμο ματς καθώς παιζόταν η παραμονή της ομάδας στον θεσμό.
Οι Πράσινοι έπαιξαν με απόλυτη συγκέντρωση και προσήλωση στο πλάνο, είχαν αποφασιστικότητα στο παιχνίδι τους, ήταν ανώτεροι απ’ την αρχή μέχρι και το τέλος
του ματς και προκρίθηκαν πανάξια στον επόμενο γύρο.

Ο Ατρόμητος προσπάθησε να αιφνιδιάσει τον Παναθηναϊκό και μόλις στο 6’ της αναμέτρησης απείλησε με διπλή προσπάθεια. Αρχικά σε επικίνδυνη αντεπίθεση ο Κωτσόπουλος
ανακόπηκε με καίρια επέμβαση του Βέλεθ, ενώ στη συνέχεια ακολούθησε τη φάση ο Κουλούρης, ο οποίος σούταρε λίγο άουτ. Το Τριφύλλι, που πήρε τα ηνία στο ματς, απάντησε
με σημαντική ευκαιρία του Καρλίτος στο 17’. Ο Χατζηγιοβάνης πραγματοποίησε μια εξαιρετική ντρίμπλα και σέντραρε στο πρώτο δοκάρι, όπου ο Ισπανός φορ έκανε κίνηση αλλά 
η κεφαλιά που έπιασε κατέληξε λίγο άουτ.

Ο Παναθηναϊκός διατήρησε τον απόλυτο έλεγχο στο παιχνίδι κι αφού περιόρισε κάθε επιθετική προσπάθεια των παικτών του Ατρομήτου, βρήκε τον δρόμο προς τα δίχτυα στο 37’. 
Ο Χουάνκαρ γέμισε διαγώνια στο πίσω δοκάρι, εκεί όπου κινήθηκε ο Χατζηγιοβάνης, ο οποίος με εξαιρετικό γύρισμα στην κίνηση, έβγαλε καταπληκτική παράλληλη μπαλιά προς 
τον Καρλίτος, ο οποίος πλάσαρε εύστοχα σε άδειο τέρμα για το 0-1 σκοράροντας για ένατη φορά σε οχτώ συμμετοχές!

Οι Πράσινοι παρέμειναν κυρίαρχοι στον αγωνιστικό χώρο και στη διάρκεια του β’ ημιχρόνου. Διατήρησαν την κατοχή της μπάλας κι είχαν τις σημαντικότερες ευκαιρίες.
Στο 58’ ο Καρλίτος συνδυάστηκε ωραία με τον Παλάσιος, ο οποίος σούταρε με δύναμη αλλά η μπάλα κατέληξε άουτ, ενώ στο 63’ ο Καρλίτος έβγαλε εξαιρετική κάθετη για 
τον Χατζηγιοβάνη. Ο εξτρέμ του Παναθηναϊκού βγήκε μόνος απέναντι στον Γιαννιώτη, «τσίμπησε» την μπάλα αλλά ο γκολκίπερ του Ατρομήτου απέκρουσε, ενώ στη συνέχεια 
της φάσης η μπάλα προσέκρουσε στο σώμα του άσου των Πρασίνων και πέρασε λίγο άουτ.

Στο 70’ το Τριφύλλι λίγο έλειψε να σκοράρει με αυτογκόλ του Σάλομον, το οποίο απέτρεψε ο Γιαννιώτης, ενώ στο 85’ ο τερματοφύλακας των γηπεδούχων απέκρουσε ξανά 
προσπάθεια του Χατζηγιοβάνη από πλάγια θέση. Οι Πράσινοι απείλησαν και στο 90’ αλλά και πάλι ο Γιαννιώτης απομάκρυνε τον κίνδυνο για την ομάδα του στην κεφαλιά 
του Βιτάλ έπειτα από σέντρα του Καρλίτος. Ο Παναθηναϊκός διαχειρίστηκε εξαιρετικά το προβάδισμα που πήρε, κράτησε το μηδέν στην άμυνα μέχρι τέλους και πανηγύρισε 
την πρόκριση στην επόμενη φάση.

Ατρόμητος: Γιαννιώτης, Κιβρακίδης (60’ Βασιλαντωνόπουλος), Στρούγγης, Παπαδόπουλος, Μαυρομμάτης (76’ Αθανασίου), Γκαλβάο, Νάτσος (70’ Ντένιτς), Σάλομον, Καρτάλης
(76’ Μπεντινέλι), Κωτσόπουλος (70’ Μ. Τζαβίδας), Κουλούρης.

Παναθηναϊκός: Μπρινιόλι, Κώτσιρας, Χουάνκαρ (80’ Σάντσες), Βέλεθ, Σάρλια, Ρούμπεν, Αλεξανδρόπουλος, Παλάσιος (69’ Βιτάλ), Χατζηγιοβάνης (90’ Πούγγουρας), 
Καρλίτος, Ιωαννίδης.
